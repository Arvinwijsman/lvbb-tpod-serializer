html_content = """
<p>Het beleid voor zonne-energie is gebaseerd op de volgende principes: </p>
<ol>
    <li>
        <p>Meervoudig ruimtegebruik. Benut bestaande en nieuwe bebouwing en overige functies die combinaties kunnen
            vormen met zonne-energie. (PV en warmtecollectoren)</p>
    </li>
    <li>
        <p>Bescherming van de schaarse open ruimte en landschapswaarden. Dit betekent dat de provincie terughoudend is
            met het toestaan van zonnevelden.</p>
    </li>
    <li>
        <p>Een goede ruimtelijke ordening, waarbij infrastructuur (energienetwerk) als leidend principe wordt
            gehanteerd. Wek energie op daar waar het gebruikt wordt (in of nabij de bebouwde omgeving) en waar
            aansluiting op het energienetwerk logisch is.</p>
    </li>
    <li>
        <p>Ruimtelijke kwaliteit, zorgvuldig omgaan met de bestaande functies en kwaliteiten van het gebied. Bij de
            locatiekeuze, omvang en inrichting van een zonneveld zijn de regels voor ruimtelijke kwaliteit uit de
            Omgevingsverordening altijd van toepassing.</p>
    </li>
</ol>
<p>Uitgaande van deze principes maakt de provincie de realisatie van zonne-energie ruimtelijk mogelijk, binnen het
    bestaande stads- en dorpsgebied en onder voorwaarden op een aantal voorkeurslocaties en functies daar buiten. (de
    provinciale uitwerking van de zonneladder)</p>
<p></p>
<p><em>1. Op daken en binnen bestaand stads- en dorpsgebied</em></p>
<p>Binnen bestaand stads- en dorpsgebied en daarbuiten ligt er een grote opgave om bestaande en nieuwe bebouwing
    (mogelijk in de toekomst ook kassen) te benutten voor de plaatsing van zonnepanelen en warmtecollectoren. De
    provincie streeft er naar dat bij bestaande en nieuwbouw (ook bedrijventerreinen) gemeenten en ontwikkelaars de
    daken/bebouwing benut voor zonne-energie. De provincie stimuleert en faciliteert dit actief en heeft hiervoor een
    aanvalsplan zon op dak.</p>
<p>In bestaand stads- en dorpsgebied zijn er naast de daken meer kansen voor meervoudig ruimtegebruik, zoals
    bijvoorbeeld parkeerterreinen, gebouwde sport- en recreatievoorzieningen (bermen van) wegen of tijdelijk gebruik van
    terreinen waar bestemmingen wel zijn vastgelegd in omgevingsplannen maar vooralsnog niet zijn gerealiseerd. Binnen
    het bestaand stads- en dorpsgebied ligt de verantwoordelijkheid voor de plaatsingsmogelijkheden van zonnepanelen bij
    de gemeenten, waarbij rekening wordt gehouden met de provinciale belangen zoals opgenomen in het omgevingsbeleid.
</p>
<p></p>
<p><em>2. Locaties buiten bestaand stads- en dorpsgebied - meervoudig ruimtegebruik</em></p>
<p>Zonnevelden buiten bestaand stads- en dorpsgebied zijn toegestaan als duidelijk is gemaakt dat de capaciteit voor het
    opwekken van duurzame energie op daken en in stedelijk gebied onvoldoende is en de gemeenten aangeven hoe zij het
    benutten van zon op dak voldoende stimuleren.</p>
<ul>
    <li>
        <p>Agrarische bouwperceel. Zij hebben een bebouwingsbestemming. Het is derhalve logisch om naast benutting van
            daken ook ruimte te bieden voor zonnepanelen op het - nog voor bebouwing onbenutte deel van het bouwperceel.
            Installaties met zonnepanelen passen bij de agrarische bijgebouwen, stallen, schuren en kassen. Bij
            zonnevelden op het agrarische bouwperceel zal het gaan om relatief kleine velden (< 2,5 ha) waarbij de
                energie opgewekt wordt waar deze (deels) wordt gebruikt.</p>
    </li>
    <li>
        <p>Locaties die vallen onder de bestemming verkeersinfrastructuur. Het betreft hier bermen en taluds van rijks-
            en provinciale wegen, spoorwegen en parkeerplaatsen. Zonnepanelen en infrastructuur sluiten door hun
            ‘technische’ uitstraling goed op elkaar aan, zeker bij geluidschermen, waarbij wel voldaan moet worden aan
            de regels voor verkeersveiligheid. In een stedelijke omgeving kan de plaatsing van zonnepanelen logisch
            zijn. Daar waar infrastructuur een open landschap doorsnijdt is een zorgvuldige afweging nodig. Op
            parkeerplaatsen kan een dak van zonnepanelen worden gerealiseerd, met aandacht voor en afhankelijk van het
            omliggende gebied. Een overkapping van een parkeerterrein moet wel passen binnen het landschap.</p>
    </li>
    <li>
        <p>Slibdepots, waterbassins (bijvoorbeeld bij kassen), spaarbekkens, waterbergingsgebieden en (voormalige)
            stortplaatsen. Zij bieden kansen voor meervoudig ruimtegebruik in combinatie met (drijvende) zonnepanelen,
            afhankelijk van de omgeving en mits deze goed worden ingepast.</p>
    </li>
</ul>
<p></p>
<p><em>3. Overige locaties buiten bestaand stads- en dorpsgebied</em></p>
<p>Als duidelijk is gemaakt dat met de hierboven genoemde locaties onvoldoende opwek kan worden gerealiseerd is in
    aanvulling op de locaties onder ‘1’ en ‘2’  het realiseren van zonnevelden in beperkte mate en onder voorwaarden
    mogelijk op de volgende locaties:</p>
<ul>
    <li>
        <p>Locaties in glastuinbouwgebied. Realisering van een zonneveld is mogelijk, mits er sprake is van dubbel
            ruimtegebruik en aangetoond is dat geen onevenredige aantasting plaatsvindt van de omvang en de
            bruikbaarheid van het glastuinbouwgebied. Dit sluit aan bij de provinciale ambitie om de energiehuishouding
            in de glastuinbouwgebieden in grote mate verder te verduurzamen. Qua uitstraling sluiten zonnevelden goed
            aan bij glastuinbouw, maar er moet behoedzaam omgegaan worden met de groene ruimtes in de vaak dichtbebouwde
            kassengebieden.</p>
    </li>
    <li>
        <p>Locaties waar een andere functie is bestemd (denk aan bedrijventerrein, haven, woningbouw),maar waar die
            bestemming om diverse redenen vooralsnog niet wordt gerealiseerd (pauzelandschap).</p>
    </li>
    <li>
        <p>Locaties in combinatie met een windturbinepark</p>
        <p>Een zonneveld in combinatie met een windturbinepark kan technisch en economisch gunstig zijn vanuit
            energieopwekking, -opslag en –distributie, en het aanvullende productieprofiel. Windparken en zonnevelden
            hebben verschillende ruimtelijke effecten en grondgebruik. De windturbines staan vaak met minimale
            verharding in open landschappen. Indien hier een zonneveld wordt toegevoegd kan door de toevoeging van deze
            meer stedelijke voorziening het landschappelijk beeld en grondgebruik aanzienlijk veranderen. De plaatsing
            en omvang van het zonneveld in relatie tot die van het (agrarisch)landschap is bepalend voor de
            aanvaardbaarheid van het zonneveld. Vertrekpunt is het zorgvuldig omgaan met de bestaande functies en
            kwaliteiten van het gebied, waarbij wordt uitgegaan van minimale toevoeging van zonnevelden passend qua
            schaal en omvang bij het landschap en waarbij rekening wordt gehouden met de landbouwkundige waarde van de
            gronden. Een zonneveld in combinatie met een windpark betreft daarom altijd lokaal maatwerk, in nauw overleg
            met de provincie.</p>
    </li>
</ul>
<p><em>Zoekgebieden zon RES1.0</em><br />In een aantal RES-regio’s zijn in de RES1.0 zoekgebieden voor zon opgenomen. De
    aard, omvang en mate van uitwerking van deze zoekgebieden verschilt per RES-regio. Ook verschilt de basis waarop tot
    de keuze van een zoekgebied is gekomen en ligt er nog niet altijd een integrale afweging met andere ruimtelijke 
    opgaven aan het zoekgebied ten grondslag.</p>
<p>De komende periode geven de RES-regio’s uitvoering aan de RES1.0. In dit proces worden de zoekgebieden uit de RES1.0
    verder uitgewerkt en afgewogen. De provincie blijft daarbij als partner in de RES betrokken.</p>
<p>In aanvulling op de provinciale uitwerking van de zonneladder kan het zijn dat in deze zoekgebieden, die door
    Provinciale Staten zijn vastgesteld, meer mogelijkheden komen voor zonnevelden. Randvoorwaarde is dan wel dat een
    integrale nadere verkenning en uitwerking van deze zoekgebieden is uitgevoerd waarbij onder andere opgaven rond de
    landbouw vanwege bijvoorbeeld bodemdaling, waterkwaliteit, stikstof en biodiversiteit, maar mogelijk ook andere
    ruimtelijke opgaven die spelen in het gebied, mee worden genomen. </p>
<p>In het omgevingsprogramma, maatregel ‘RES zoekgebieden zon en wind’, neemt de provincie haar inzet voor de uitwerking
    van de zoekgebieden op. Zonnevelden in deze zoekgebieden zijn pas daadwerkelijk aan de orde als de zoekgebieden
    verder zijn uitgewerkt en daar (boven)regionaal over is afgestemd met de betrokken RES partners.</p>
<p><em>Ruimtelijke kwaliteit, biodiversiteit, meekoppelkansen</em><br />Zonnevelden sluiten andere functies op dezelfde
    plaats nagenoeg uit. Ze hebben in beginsel een duidelijke invloed op de kwaliteit van het landschap en beperken de
    ruimte voor voedselproductie.</p>
<p>Afhankelijk van de identiteit en structuur van het landschap, de locatiekeuze, omvang en landschappelijke inpassing
    van het zonneveld ziet de provincie zonnevelden als een vorm van aanpassing dan wel transformatie van het landschap.
</p>
<p>De provincie hecht in alle gevallen grote waarde aan meervoudig ruimtegebruik, een zorgvuldige locatiekeuze,
    vormgeving en inrichting van zonnevelden waarbij in ieder geval een bijdrage wordt geleverd aan het behouden, liefst
    versterken van de biodiversiteit ter plaatse, sprake is van een goede landschappelijke inpassing en de
    bodemkwaliteit niet nadelig wordt beïnvloed. Daarnaast wordt nadrukkelijk gezocht naar meekoppelkansen bijvoorbeeld
    op het gebied van recreatie, klimaatadaptatie en landbouwkundige opgaven.  Uiteraard is het omgevingsbeleid en
    daarmee het ruimtelijke kwaliteitsbeleid en de daarin opgenomen regels voor de  beschermingscategorieën ruimtelijke
    kwaliteit van toepassing. Dit betekent dat zonnevelden binnen het natuurnetwerk Nederland, de graslanden in de
    Bollenstreek (beide gelegen in beschermingscategorie 1) en belangrijke weidevogelgebieden (beschermingscategorie 2)
    hiermee nagenoeg uitgesloten zijn.</p>
<p><em>Sloop en Circulair</em><br />Als een zonneveld op de vergunde plek niet meer gewenst of nodig is moet deze worden
    verwijderd. De technologische ontwikkelingen rond zonne-energie blijven doorgaan (steeds meer opbrengst per ha en
    steeds meer toepassingsmogelijkheden), Bovendien kan er over een aantal jaren een ander inzicht bestaan rond de
    gewenste mix aan CO2 vrij opgewekte elektriciteit.</p>
<p>De provincie zet in op een 100% circulaire economie in 2050. Dit geldt ook voor de energietransitie. Daarom zal de
    provincie desgevraagd het experimenteren met circulaire zonnepanelen binnen locaties, die ruimtelijk passen in het
    beleid, faciliteren. Zonnepanelen bevatten (schaarse) grondstoffen, we werken ernaartoe om deze materialen steeds
    beter terug te winnen en opnieuw in te zetten. Daarom wil de provincie inzetten op een toename van zonnepanelen die
    steeds meer circulair zijn en het zorgvuldige hergebruiken en terugwinnen van grondstoffen uit zonnepanelen
    stimuleren.</p>
<p><em>Energie infrastructuur</em><br />Efficiënt benutten van (geplande) netcapaciteit is onderdeel van het provinciale
    beleid en inzet. Bij nieuwe locaties en realisatie van projecten voor zonne-energie is het daarom van belang de
    inpassingsmogelijkheden op de (geplande) energie-infrastructuur mee te wegen (zie beleidskeuze
    energie-infrastructuur).</p>
<p><em>Zonthermie </em><br />Naar verwachting zal, met name in gebieden waar andere warmtebronnen niet voorhanden zijn
    of minder efficiënt of de netcapaciteit geen ruimte biedt voor de aansluiting van zon-PV, in de toekomst meer
    ingezet worden op het gebruik van warmte gewonnen met behulp van zonnepanelen. Niet alleen met daksystemen maar ook
    in de vorm van zonthermie/velden. Voor deze zonthermie velden gelden dezelfde ruimtelijke  en beleidsmatige
    uitgangspunten als voor zon-PV velden. Wel zal bij de uitwerking van zonthermie velden nadrukkelijk aandacht besteed
    moeten worden aan de bijbehorende opslag van warmte. Zeker als die bovengronds is kan de ruimtelijke impact daarvan
    aanzienlijk zijn.</p>
<p><em>Handreiking ruimtelijke kwaliteit zonne-energie</em><br />Om handvaten te bieden voor het ontwikkelen van
    zonnevelden met een meerwaarde voor de omgeving heeft de provincie een Handreiking ‘ruimtelijke kwaliteit
    zonne-energie Zuid-Holland’ ontwikkeld. De handreiking is voor ontwikkelaars en gemeenten en bevat een toelichting
    op het beleid, een stappenplan, praktische informatie en voorbeelden voor het uitwerken van zonnevelden.</p>
<p>Een goed ontworpen en beheerd zonneveld kan bijdragen aan de verbetering van de biodiversiteit ter plaatse. Daartoe
    zal de provincie ook de handreiking ruimtelijke kwaliteit zonne-energie uitbreiden met voorbeelden en suggesties
    voor inrichting en beheer gericht op het bevorderen van de biodiversiteit.</p>"""